Dette er en kommentar: FINANS bringer løbende kommentarer fra specialister og meningsdannere. Alle kommentarer er udtryk for den pågældende skribents egen holdning.\n14/06/2022 KL. 10:45\nDEBAT\nVedtag ny lovgivning, før der overinvesteres i teknologi med etiske problemer\nDigital humans står til at få kæmpe indflydelse på internettet over de næste år. Teknologien er fascinerende, men indeholder så mange etiske problemer, at der bør sættes lovarbejde i gang med det samme.\n\n\nTILFØJ TIL LÆSELISTE\n\nThomas Telving, Filosof, forfatter og konsulent, ekspert i etik og kunstig intelligens\nForleden postede jeg en lille satirisk video på sociale medier, hvor jeg havde fået en animeret digital person til at advare mod mig. Hun sagde, at jeg ikke bidrog med andet end problemer for tech-industrien med alt mit etik-sludder og opfordrede folk til ikke at læse min bog om emnet.\n\nDe fleste kvitterede med et like eller et grin. Andre troede, at magtfulde folk i den amerikanske tech-industri var begyndt at advare imod mig. De opdagede ikke, at damen i filmen var en såkaldt digital human, jeg selv havde lagt ord i munden på.\n\nMisforståelsen er en relativt harmløs forsmag på de enorme etiske spørgsmål, digital humans rejser. Problemerne har flere niveauer og vokser i takt med teknologiens udbredelse, der af analytikere forventes at blive enorm.\n\nFørste etiske niveau handler om, at vores animerede, digitale modstykker er blevet så naturtro, at de ofte er umulige at skelne fra mennesker. Det er det, der skete i eksemplet ovenfor, og det betyder, at enhver kan få noget, folk tror er et levende menneske – en CEO, en politisk leder, et skolebarn osv. – til at sige hvad som helst.\n\nMan kan også – som Bornholms Tidende – bruge en digital human som nyhedsoplæser. Det virker måske uskyldigt, men da en politiker kort efter benyttede samme digitale menneske til at anbefale vælgerne at stemme på ham, meldte alvoren sig. Alle kan jo se, at det bare er en animation, sagde de på Bornholms Tidende. Men desværre er det ikke tilfældet, så der gik formentlig borgere rundt og troede, at en lokalpolitiker blev anbefalet af en bornholmsk journalist.\n\nLÆS OGSÅ\nAlle dine valg har en pris\nDen nemme løsning på dette fake news-relaterede problem er en mærkningsordning: Det skal være forbudt at bruge digital humans uden tydelig markering.\n\nEt sværere etisk problem er, at det er psykologisk noget nær umuligt at forholde sig nøgternt til menneskelignende teknologi. Selv hvis vi med fornuften – f.eks. via en mærkningsordning – ved, at digital humans består af computerkode, er vi tilbøjelige til at tillægge dem menneskelige egenskaber. Vi udvikler ofte empati med dem, og vi får, bevidst eller ubevidst, ofte en form for følelser for dem.\n\nLigesom vi kan få den opfattelse, at de også nærer følelser for os. Det kan være sjovt, men hvis det sker, når vi køber sko på Zalando eller mobilabonnementer hos Telia, kræver det, at vi kan modstå en teknologi, der er som skabt til at manipulere vores hjerner og nedsætte vores evne til at træffe frie, fornuftsbaserede valg. Og dermed også er som skabt til at nedsætte vores evne til at passe på penge, værdier og værdighed.\n\nJo flere data, vi vælger at dele i vores interaktion med digital humans, des mere effektive bliver de. Personlige data vil sætte dem i stand til yderligere at forstærke den følelsesmæssige påvirkning og på sæt og vis totalt ændre vores måde at være på nettet på. Det bliver et rent slaraffenland af godt selskab fra digitale personer, som givetvis er sjove at være sammen med, men som det vil være bundnaivt at tro er skabt uden interesser. Visse udbydere af digital humans reklamerer allerede nu med at kunne øge antallet af website-konverteringer med fire sammenlignet med almindelige chatbots.\n\nAkkurat som kasinoer på nettet reguleres, fordi det åbenlyst ikke er i alles egeninteresse at lade sig lokke af deres tilbud, bør man med samme argument regulere brugen af chatbots juridisk. Det handler ikke om, at staten skal lege barnepige for netbrugere. Det handler om, at teknologien i løbet af kort tid bliver så stærk, at den er svær at modstå og som minimum vil lede de mindst modstandsdygtige ud i gæld.\n\nNogle vil argumentere for at overlade det til etikken, om en virksomhed vil bruge alle teknologiske midler til at sælge så meget som muligt. Men det vil skabe ulige konkurrence, hvor etiske dukse overhales af virksomheder med et mere snævert bundlinjesyn. Som konsulent med speciale i digital kommunikation skal jeg også hilse og sige, at det vil være svært at fraråde en kunde at benytte et effektivt salgsværktøj af etiske årsager. Her ville det være en kæmpe hjælp at have lovgivning at læne sig op ad.\n\nLovgivning haster. Digital humans er ved at ramme toppen af Gartners såkaldte hype cycle. Det betyder, at progressive virksomheder begynder at investere. Og bredden følger med, så snart teknologien for alvor har bevist sit værd. Ud over at beskytte forbrugere med lovgivning og etiske virksomheder mod ulige konkurrence, forekommer det fair at beskytte virksomheder mod at overinvestere i teknologi, der siden begrænses af regulering.\n\nThomas Telving

Dette er en kommentar: FINANS bringer løbende kommentarer fra specialister og meningsdannere. Alle kommentarer er udtryk for den pågældende skribents egen holdning.\n11/07/2022 KL. 10:30\nDEBAT\nLovgivning om kunstig intelligens kræver mere fantasi, end EU kan præstere\nKunstig intelligens udvikler sig så hurtigt, at EU-tankeren for altid kommer til at sejle retningsløst rundt i det tekniske hav.\n\n\nTILFØJ TIL LÆSELISTE\nDAN ROSE\nStifter af TodAI\n\nDan Rose\nEU er gået sammen i kampen for at løse de udfordringer, der følger med udviklingen af kunstig intelligens (AI). Våbnet er bureaukrati i form af en ny AI-lovgivning, som skal bevirke, at kunstig intelligens bliver anvendt på en sikker og fair måde. Ridderne om det runde EU-bord redder dagen igen.\n\nMen på ægte EU-manér ser det nu ud til, at den fremtid for længst er fortid – altså inden lovgivningen overhovedet er vedtaget og har haft mulighed for at få nogen som helst betydning. Kunstig intelligens udvikler sig nemlig så hurtigt, at EU-tankeren for altid kommer til at sejle retningsløst rundt i det tekniske hav.\n\nNår EU nu ikke kan hjælpe os mod farlige teknologier som kunstig intelligens, kunne man fristes til at blive nervøs. Skynet og robotternes overtag nærmer sig, mens EU skriver notater og referater om sidste sæsons problemer.\n\nMen ingen grund til panik. Vi behøver nemlig slet ikke en EU-lov om kunstig intelligens.\n\nFantasiløs lovgivning\n\nEU har arbejdet på lovgivningen siden 2018, og det forlyder, at den først vil få effekt om fire-fem år. Der vil altså i bedste fald gå otte år fra idé til virkning. Samtidig udvikler kunstig intelligens sig med en sådan fart, at det, vi i 2018 drømte om at kunne, i dag kun er et knips med fingrene. Måske kan du allerede fornemme udfordringen.\n\nDet har altid været sådan, at lovgivning kom efter teknologi og forandringer i samfundets moralopfattelse. F.eks. blev ligestilling mellem kønnene først lov, da teknologien tillod kvinder på arbejdsmarkedet, og samfundsmoralen ændrede sig. Men med EU som lovgiver er vejen fra idé til lov kun blevet langsommere, alt imens teknologien tager længere og længere skridt. \n\nDerfor kræver lovgivning fantasi og forståelse for fremtiden, hvis den skal løse kommende problemer. Dog nævnes fantasi og EU-regulativ sjældent i samme sætning.\n\nLÆS OGSÅ\nVedtag ny lovgivning, før der overinvesteres i teknologi med etiske problemer\nAI er blevet meget mere end forudsigelser om jobparathed\n\nEU-lovgivningen handler om al den AI, der er blevet hverdag, nemlig de områder, hvor den påvirker vores levestandarder, adgang til jobmarked eller forsyningssikkerhed. Det kunne f.eks. være forudsigelser om jobparathed. \n\nDen slags AI har vi hørt om i årevis. Men kunstig intelligens har meget mere at byde på og er i dag også en skabende teknologi. Med nye algoritmer kan vi f.eks. kreere foto-realistiske billeder ud fra en enkelt sætning. Du skal blot skrive “Arnold Schwarzenegger som Lego-figur”; så får du et billede, der ligner en Lego-reklame. Det samme sker lige om lidt med tekster. Forestil dig mængden af industrier, job og hverdage, som vil blive vendt på hovedet.\n\nProblemet på jobcentret bliver ikke de etiske udfordringer, der opstår, når AI forudsiger, hvor svært det er at komme tilbage i job. Problemet bliver derimod arbejdsløse, som på 2 minutter kan skrive 500 personaliserede ansøgninger til ledige stillinger.\n\nFilm og video bliver også snart på bestilling. Siri - “Lav en i film i Quentin Tarantino-stil om aliens, der slås med samuraier”. Spændende fremtid, men umulig at lovgive om. Det nye medieforlig, der skal sikre dansk indhold, kan vist også godt pakke sammen.\n\nKunstig intelligens er som elektricitet\n\nNår nu hverken fantasi eller hastighed passer til den teknologiske udvikling, er det godt, at vi slet ikke behøver et AI-regulativ fra EU. Kunstig intelligens påvirker nemlig utallige områder med nye tekniske muligheder, som vi ikke kan forestille os. Præcis som elektricitet siden 1850’erne har forandret hele vores liv på måder, ingen dengang kunne forudsige. Strøm er basis for computere, vaskemaskiner og lys i stuen. Alligevel har vi aldrig haft brug for en lov om strøm.\n\nDet samme gælder AI. Når en teknologi påvirker så bredt og på så mange måder, kan en enkelt fantasiløs og forældet lovgivning ikke gøre en forskel. De enkelte områder må lovgive hver for sig, før det giver mening.